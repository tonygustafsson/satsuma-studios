_Skrivet av Tony Gustafsson 2016-02-04._

## Internet Explorer 8 finns inte mer

Sedan 12e januari 2016 avslutades supporten för samtliga Internet Explorer, förutom version 11 och Edge (version 12).
Det största undantaget är version 9 som har fortsatt stöd i Windows Vista. Sedan har vi support för 9an och 
10an även på serverversionerna av Windows.

## Vad det innebär

Det här innebär att alla som använder en äldre version av Internet Explorer inte längre kommer att få
säkerhetsuppdateringar skickade till sig. Det gör det rentav farligt att surfa - därför rekommenderas det
varmt av både Microsoft och Satsuma Studios att uppgradera snarast.

Det gäller tyvärr även om man använder en annan webbläsare än Internet Explorer. Eftersom IE är så tätt
integrerad med Windows, så finns där säkerhetsrisker trots att du inte använder webbläsaren aktivt.

Det här är inget problem för gemene man - men kan bli ett problem för användare med äldre datorer, som
fortfarande använder Windows XP. Det är framför allt ett problem för stora företag, som inte har prioriterat
att uppgradera sina versioner därför att de har interna lösningar som skulle ta tusentals timmar att
uppgradera.

## Varför webbutvecklarna jublar

Internet Explorer är en mardröm för webbutvecklare - framför allt äldre versioner. De har uppdaterats
extremt sällan i jämförelse med andra webbläsare, och har inte haft stöd för några av de senaste webbteknikerna.
Och eftersom webbplatsägare vill att så många som möjligt ska kunna besöka deras sidor, så att webbutvecklarna
tvingats att sätta ribban på en låg, och gammaldags nivå.

Nu när version 8 inte längre har support, så vågar många helt släppa den till sitt öde. Att slippa testa
sina webbsidor och applikationer i en så pass gammal webbläsare lösgör mycket tid. Mycket skräpkod kan rensas
bort som enbart fanns där för att äldre IE skulle förstå vad som pågick.

Allt är förstås inte guld och gröna skogar - vi får dras med version 9 och 10 ett tag till. Inte ens version
11 har särskilt bra stöd för de senaste webbteknikerna. Edge, Microsofts nyaste webbläsare, verkar ganska lovande.
Edge konkurrerar dock fortfarande inte med Chrome och Firefox.

## Vår ståndpunkt

Satsuma Studios kommer inte längre att stödja Internet Explorer 8. Vi kommer att avråda våra kunder starkt från
att lägga resurser på stöd för en föråldrad webbläsare, i stället för att uppmuntra till att människor ska uppgradera.

Förstås finns det alltid undantagsfall, och i slutet av dagen handlar det ju fortfarande om att leverera
information och funktionalitet till sina kunder, och om kunderna använder föråldrad teknik så kan man inte alltid
strunta i dem.

### Källor
* [Support for older versions of Internet Explorer ended](https://www.microsoft.com/en-us/WindowsForBusiness/End-of-IE-support)
* [InfoWorld](http://www.infoworld.com/article/3020534/security/microsoft-will-end-support-for-internet-explorer8-9-and-10.html)